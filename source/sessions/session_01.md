----------
title: گزارش اولین جلسه گروه کاربران پایتون مشهد
author: bijan
published: 2014-03-16 20:46:00
layout: page.html
----------


اولین جلسه گروه کابران پایتون مشهد یا به اختصار مشهدپاگ در تاریخ ۲۴ اسفند ۱۳۹۲ در ساعت ۱۷ به میزبانی شرکت «پیشگامان متن‌باز» و  با حضور ۱۶ نفر از دوستان و علاقمندان گروه برگزار شد. موضوعاتی که در این جلسه مطرح شد را به اختصار در زیر مشاهده خواهید نمود:

<!--more-->

## ۱. تعریف گروه کاربران
در ابتدای جلسه آقای رامین نجارباشی با ارائه تعریفی از «گروه کاربران»، اهداف اصلی تشکیل «مشهدپاگ» را عنوان کردند. ایجاد محیطی اجتماعی برای گردهم جمع شدن برنامه‌نویسان پایتون در محیطی دوستانه، آشنایی آنها با یکدیگر و در نهایت رفع مشکل و اشتراک دانش از اهداف اصلی این گروه نام برده شد. برای اطلاعات بیشتر با دیگر گروه‌های محلی پایتون به ویکی سایت پایتون رجوع کنید.

## ۲. برآوردی از لیست فعالیت های گروه
پس از صحبت‌های آقای رامین نجارباشی، اعضای حاضر در جلسه پیشنهادات خود را برای هر چه بهتر برگزار کردن جلسات گروه عنوان کردند. دراین میان پیشنهادات زیر برای جلسات آینده گروه مطرح شد:

* ### اشتراک دانش
  اعضای گروه در هر جلسه این امکان را خواهند داشت تا بتوانند دانش خود را در ارتباط با اهداف گروه با دیگر اعضای گروه به اشتراک بگذارند. اشتراک دانش می‌تواند چه از طریق نمایش اسلاید آموزشی تا اجرای عملی کُد به صلاحدید داوطلب متغیر باشد.

* ### رفع اشکال کاربران
  همچنین یکی از اهداف اصلی گروه که در بالا نیز به آن اشاره شد، رفع اشکال کاربران تازه‌کار و راهنمایی اعضای گروه در رفع مشکلاتشان می‌باشد. اعضای گروه می‌توانند از یکی از فُرم‌های ارتبای گروه مانند شرکت در جلسات ماهانه و یا ارسال به لیست پستی گروه مشکلات خود را طرح و از دیگران اعضای گروه در رفع آنها یاری بگیرند.

* ### پروژه
  تعریف و انجام پروژه‌های کوتاه مدتی که متناسب با فعالیت‌های گروه و یا جمعی از اعضای گروه باشد نیز بخشی از فعالیت‌های پیشنهادی بود. انتخاب موضوع پروژه به انتخاب اعضای گروه خواهد بود و از طراحی وبسایت گروه تا انجام پروژه‌ای تجاری می‌تواند متغیر باشد.

* ### کُد خوانی
  یکی از فعالیت‌های پیشنهادی، «کُد خوانی» بود که توسط آقای رامین نجارباشی مطرح شد. هدف از این بخش آشنا شدن اعضا با نحوه صحیح خواندن کُد، درک و فراگرفتن آن می‌باشد. دوستان عزیز برای اطلاعات بیشتر در این زمینه می‌توانند به مقاله «خواندن کُد بزرگ» در سایت راهنمای پایتون مراجعه نمایند.

* ### ایجاد محتوای آموزشی
  یکی دیگر از فعالیت‌های پیشنهادی گروه، ایجاد محیطی عمومی جهت نشر و اشتراک محتوای آموزشی مانند ساخت فیلم‌های آموزشی (screencasts) و یا نوشتن مقالات و … با هدف پاسخ به نیاز کاربران محلی گروه بود. جزئیات پیاده‌سازی، مدیریت و استفاده از چنین محیطی منوط به نظر و پیگیری اعضای گروه در جلسات آتی خواهد بود.

## ۳. لیست مرجع‌های آموزشی
همچنین در حین برگزاری جلسه، لیستی از مرجع‌های آموزشی مناسب برای دوستانی که علاقمند به یادگیری زبان پایتون هستند مطرح شد. در زیر می‌توانید با برخی از این سایت‌های آموزشی آشنا شوید:
[diveintopython](http://www.diveintopython.net)
[diveintopython3](http://www.diveintopython3.net)
[pythonchallenge](http://www.pythonchallenge.com)

همچنین آشنایی با یکی از ابزار کنترلر نسخه (ٰversion controller) مانند git به دوستان تازه‌کار و علاقمند به یادگیری پایتون توصیه شد. برای آشنایی بیشتر می‌توانید از یکی از مرجع‌های زیر برای شروع استفاده کنید.

[gitimmersion.com](http://gitimmersion.com)
[try.github.com](http://try.github.com )


## نتیجه‌گیری اولین جلسه گروه
در پایان جلسه بنا بر آن شد که دوستان علاقمند و تازه‌وارد با کلیات زبان برنامه‌نویسی پایتون از طریق منابع آموزشی فوق و یا از طرق دلخواه دیگر تا قبل از برگزاری جلسه بعدی گروه آشنا شوند. همچنین یادگیری و استفاده از یکی از ابزارهای کنترل نسخه مانند git به دوستانی که مایل به یادگیری زبان پایتون هستند توصیه شد.

## ارجاعات:
* گروه کاربران محلی پایتون؛ https://wiki.python.org/moin/LocalUserGroups
* کُد خوانی؛ http://docs.python-guide.org/en/latest/writing/reading

این جلسه در ساعت ۱۸:۳۰ خاتمه یافت. جلسه بعدی گروه در فروردین‌ماه ۱۳۹۳ برگزار خواهد شد. اطلاع‌رسانی در رابطه با زمان و مکان دقیق برگزاری جلسه دوم متعاقبا در لیست پستی اعلام خواهد شد. با تشکر و آرزوی سالی خوش برای تمامی دوستان
